Volek ſyrolm thudothlon
ſy rolmol ſepedyk
buol oʒuk epedek
Walaſth vylagum tul
ſydou fyodumtul
eʒes urumetuul 
O en eſes urodu
eggen yg fyodum
ſyrou a   niath thekunched
buabeleul kyniuhhad 
Scemem kunuel arad
en iunhum buol farad
the werud hullothya
en iu  hum olelothya
Vylag uila ga
viragnak uiraga
keſeru  en kynʒathul
uoſ ſcegegkel werethul
Vh nequem en fyon
eʒes meʒuul
Scege  nul ſcepſegud
wirud hioll wyʒeul 
Syrolmom fuha  ʒatum
therthetyk kyul
en iumhumnok bel bua
qui ſumha nym kyul hyul
Wegh halal engumet 
egge dum illen 
maraggun uro dum 
kyth wylag felleyn
O ygoʒ ſymeonnok
beʒʒeg ſcouuo ere
en erʒem ez bu  thuruth 
kyt niha egyre
Tuled ualmun
de num ualallal 
hul yg kynʒaſſal 
fyom halallal 
Sydou myth theʒ turuentelen 
fyom merth hol byuntelen 
fugwa  huʒtuʒwa
wklel   ue  ketwe 
ulud 
Kegug  gethuk fyomnok 
ne leg  kegulm mogomnok 
owog halal kynaal 
anyath eʒes fyaal 
egembelu ullyetuk 
 


